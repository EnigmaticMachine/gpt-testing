Jana Michailidu, která se v minulosti označila za komunistku, pobouřila šéfa Pirátů účastí na Dnech antikapitalismu. Ty spolupořádá organizace, jíž je blízká německá levicová strana Die Linke.

Článek
Už evergreenem Pirátského fóra je bod „odvolávání Ivana Bartoše z funkce předsedy strany“.

Naposledy se o něm rozproudila diskuze poté, co šéf nejmenší vládní strany na sociálních sítích zkritizoval stranickou kolegyni a svoji někdejší soupeřku v boji o předsednický post Janu Michailidu.

Důvod? O víkendu se zúčastnila Dnů antikapitalismu spolupořádaných několika levicovými organizacemi.

„Měla by se, byť stále věřím, že významnou část v jejích úvahách hraje trochu hloupá a prvoplánová provokace, zamyslet a přehodnotit své fungování ve veřejném prostoru,“ napsal Bartoš k účasti Michailidu na akci, kde se přednášelo o socialistické opozici v Polsku a Maďarsku či francouzských protestech proti důchodové reformě.

Podotkl, že její soukromé aktivity a řadu veřejných vyjádření, která nereprezentují názory strany, vnímá z pozice předsedy jako zcela nevhodné.

„Proč zas jedeš nějakou antikomunistickou ódu?“ reagovala Michailidu na Bartoše s tím, že na akci byla na přednáškách o roli avantgardního umění v revolučním hnutí a ukrajování lidských práv v současném Polsku a Maďarsku.

dnes jsme se byli vzdělávat na Dnech antikapitalismu spolupořádaných @Soc_Sol s podporou @rosaluxglobal
toto je 🧵! pic.twitter.com/6sRxZTMpas

— michaiNELIDu janka, datová dryáda (@malajankaa) May 20, 2023
Zastání na fóru
Zatímco nemálo příznivců a členů Pirátů, kteří se do twitterové komunikace zapojili, děkovalo Bartošovi, že se vymezil vůči aktivitě členky pirátského republikového výboru, na pirátském fóru to od spolustraníků spíš schytal.

Většina diskutujících byla na straně mladé političky. „Ta současná verze Ivana, která neváhá hodit přes palubu naši spolustranici a ještě ji (opět) zcela neopodstatněně spojuje s nějakou totalitou, se mi teda vůbec nelíbí,“ napsal na fóru například jihlavský člen Vít Žáček.

Seznam Zprávy oslovily s dotazem na spor a jeho možné vyústění jak Bartoše, tak Michailidu. Oba si SMS zprávu přečetli, avšak dosud nereagovali.

Účast na Dnech antikapitalismu není první situací, kdy Bartoš členku republikového výboru kritizoval. Stalo se tak i před loňskou volbou předsedy Pirátů, kdy se Michailidu otevřeně přihlásila ke komunistické ideologii. „Moje vnitřní přesvědčení je komunistické, ve smyslu původním (demokratickém),“ citovaly ji loni v lednu Novinky.cz.

Antikapitalistické dny spolupořádaly Socialistická solidarita a Nadace Rosy Luxemburgové (česká pobočka Rosa Luxemburg Stiftung). Organizace označovaná zkratkou Rosa-Lux vznikla začátkem 90. let v Německu jako lobbistická organizace „demokratického socialismu“ a spadá pod ni německá levicová strana Die Linke.

Die Linke má v programu třeba vystoupení z NATO, v minulosti se někteří jejich členové vyjadřovali kontroverzně třeba ohledně vztahu k Rusku či Moskvou vyvolaného konfliktu na Ukrajině.

Na dotaz, zda si myslí, že je vhodné, aby jako členka vládní strany chodila na akce spolupořádané takovými organizacemi, Michailidu rovněž neodpověděla.
